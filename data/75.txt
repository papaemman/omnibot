https://www.aclcf.org/nea/samos-simio-ekkinisis-ton-kinon-perivallontikon-draseon-me-to-ipourgio-ethnikis-aminas/ | ΣΑΜΟΣ: ΣΗΜΕΙΟ ΕΚΚΙΝΗΣΗΣ ΤΩΝ ΚΟΙΝΩΝ ΠΕΡΙΒΑΛΛΟΝΤΙΚΩΝ ΔΡΑΣΕΩΝ ΜΕ ΤΟ ΥΠΟΥΡΓΕΙΟ ΕΘΝΙΚΗΣ ΑΜΥΝΑΣ Η Σάμος ήταν το σημείο εκκίνησης των κοινών περιβαλλοντικών δράσεων του Κοινωφελούς Ιδρύματος Αθανάσιος Κ. Λασκαρίδης και του Υπουργείου Εθνικής Άμυνας, στο πλαίσιο του τριετούς Μνημονίου Συνεργασίας που υπέγραψαν οι δύο φορείς τον Σεπτέμβριο. Την Δευτέρα 22 και την Τρίτη 23 Νοεμβρίου, ομάδες αποτελούμενες από στελέχη του ιδρύματος και στρατιωτικό προσωπικό ενόπλων δυνάμεων από τις μονάδες του νησιού πραγματοποίησαν συνολικά 10 παράκτιους καθαρισμούς σε δύσβατες περιοχές. Οι κοινές ομάδες δράσης, στις οποίες συμμετείχε εθελοντικά το στρατιωτικό προσωπικό της 79ης ΑΔΤΕ, πραγματοποίησαν ταυτοχρόνως τη Δευτέρα 8 καθαρισμούς. Περισσότεροι από 100 συμμετέχοντες καθάρισαν τις παραλίες Ασπροχόρτι, Αγία Παρασκευή, Γαλάζιο, Λειβαδάκι, Μελισσόβραχα, Πασχάλη, Πράσσο και Ψαθάκια, στις οποίες μετακινήθηκαν με συνδυασμό χερσαίων και πλωτών μέσων. Η δράση συνεχίστηκε την Τρίτη 23 Νοεμβρίου, παρά τη βροχόπτωση, με παράκτιους καθαρισμούς στο Πυθαγόρειο και στα Τσόπελα. Πέραν των παράκτιων δράσεων, πραγματοποιήθηκε υποθαλάσσιος καθαρισμός στον βυθό της παραλίας Γαλάζιο, με τη σημαντική συμβολή του Συλλόγου Αυτοδυτών Σάμου. Στην καταδυτική ομάδα συμμετείχαν ο Δήμαρχος Ανατολικής Σάμου κ. Γεώργιος Στάντζος, ο Ταξίαρχος Νικόλαος Γκρέτσας, Διοικητής 79 ΑΔΤΕ, καθώς και ο Συνταγματάρχης Παύλος Ανδρικόπουλος, Υποδιοικητής 79 ΑΔΤΕ. Όλα τα απορρίμματα που απομακρύνθηκαν καταγράφηκαν με σκοπό να κατανοηθούν το είδος και η έκταση του ρυπαντικού φορτίου της Σάμου. Συνολικά συλλέχθηκαν 3.092 κιλά απορρίμματα, ανάμεσά τους βυθισμένες λέμβοι βάρους 528 κιλών, οι οποίες ανασύρθηκαν από τον βυθό της παραλίας του Γαλάζιου και μεταφέρθηκαν στον Τυφώνα. Τα τρία κυριότερα απορρίμματα ήταν κομμάτια φελιζόλ άνω των 2,5 εκ. προερχόμενα από αλιευτική δραστηριότητα, κομμάτια πλαστικού άνω των 2,5 εκ. και πλαστικά καπάκια μπουκαλιών. Τις δράσεις του διημέρου υποστήριξε ο Τυφώνας, διαθέτοντας το προσωπικό και τα πλωτά του μέσα.  Γνωρίστε Την Ομάδα Μας ΤΕΛΕΥΤΑΙΑ ΠΑΡΟΥΣΙΑΣΗ ΣΥΛΛΟΓΙΚΗΣ ΕΚΔΟΣΗΣ ΠΑΝΔΗΜΙΑ, ΚΑΙ ΑΝΘΡΩΠΟΣ ΣΤΗΝ ΕΛΛΑΔΑ ΕΝΕΡΓΩ ΩΣ ΠΟΛΙΤΗΣ: ΕΝΑ ΕΚΠΑΙΔΕΥΤΙΚΟ ΠΡΟΓΡΑΜΜΑ ΓΙΑ ΤΗ ΔΙΑΜΟΡΦΩΣΗ ΤΩΝ ΜΑΘΗΤΩΝ/ΤΡΙΩΝ ΩΣ ΕΝΕΡΓΩΝ ΠΟΛΙΤΩΝ